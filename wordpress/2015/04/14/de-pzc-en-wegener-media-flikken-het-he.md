title: De PZC en Wegener media flikken het hem weer!
link: http://vandersluijs.nl/blog/2015/04/de-pzc-en-wegener-media-flikken-het-he.html
author: tvdsluijs
description: 
post_id: 7
created: 2015/04/14 19:34:00
created_gmt: 2015/04/14 19:34:00
comment_status: open
post_name: de-pzc-en-wegener-media-flikken-het-he
status: publish
post_type: post

# De PZC en Wegener media flikken het hem weer!

Op 6 oktober 2013 heb ik een [artikel](http://blog.vandersluijs.nl/2013/10/pzc-schept-verkeerde-klantverwachting.html) geschreven uit pure frustratie over het feit dat mijn krant niet bezorgd werd en dat de klantenservice van de PZC en Wegener zich van de domme hielden over waarom er geen krant bezorgd werd.

Goed 2 jaar later krijg ik een déjà vu gevoel omdat er weer precies het zelfde gebeurd.

In 2013 stopte plots de levering van de PZC krant aan mijn adres en bij dat van diverse bewoners van Wolphaartsdijk. Zo nu en dan kwam de krant wel, maar dan rond 9 uur en werd hij bezorgd door iemand die we nog nooit gezien hadden in ons dorp en die met de auto (ja de auto!) de kranten bezorgde.

Na diverse meldingen bij de klantenservice van de PZC, begon ik te twijfelen aan de oprechtheid van wat ze me vertelde. Bij de klantenservice vertelden ze namelijk dat ze het erg rot voor me vonden, ik de krant digitaal kon lezen en dat ik mijn geld terug kreeg. Daarnaast zouden ze de bezorger op de hoogte stellen, want dit kon echt niet!

De bezorger….. ja dat was die onbekende die per auto de krant niet of te laat kwam brengen. Toen ik de beste man ’s middags een keer tegen kwam bij het uitlaten van de hond heb ik hem gevraagd wat het probleem nu echt was. Wat bleek, er was geen bezorger! Hij was Rayon manager van de bezorgers en er bleek voor Wolphaartsdijk geen bezorger meer te zijn. Daarom kwam de rayonmanager de krant zo goed als hij kon zo nu en dan bezorgen.

De klantenservice van de PZC had dus tegen me gelogen want hoe konden ze de bezorger op de hoogte stellen als er geen bezorger was!

Na een week of 6 was het gelukkig opgelost en is er een nieuwe bezorger van de PZC aangenomen. De frustratie bij mij ging er toen vooral om dat de klantenservice mij niet juist vertelde wat er aan de hand was en dat ze de klanten niet op voorhand (of tijdens de slechte bezorging) op de hoogte heeft gebracht. Er zou veel meer begrip zijn voor het probleem als de PZC of Wegener media iedere klant door middel van een briefje netjes op de hoogte had gebracht van het echte probleem. Dus dat er geen bezorger was.

Sinds een kleine 3 weken is het weer raak! De krant komt niet of pas veel te laat (9 uur) en weer zie ik iemand met een auto de kranten bezorgen. Oftewel er is weer geen bezorger of de bezorger is ziek of zo. Diverse keren heb ik reeds contact gehad met de klanten service van de PZC en de Wegener media groep. En wat denk je…. ze gaan weer de bezorger op de hoogte stellen.

Die is er dus niet !

Ik snap niet dat een informatie medium zoals de krant zo slecht zijn klanten op de hoogte houdt.

Tuurlijk is het prachtig dat ik de krant digitaal kan lezen. (geen idee hoe want ik heb zelf geen tablet)

Tuurlijk is het prachtig dat ik een bon kan uitprinten om de krant zelf te gaan halen bij de super op de hoek.

Tuurlijk is het prachtig dat de klantenservice steeds zijn excuses aanbiedt en laat weten hoe rot ze het wel niet vinden per mail / telefoon of twitter.

Maar wat ik wil is gewoon horen van de PZC dat er inderdaad een probleem is met de bezorger. Gewoon op voorhand een briefje dat er inderdaad bezorg problemen zijn en dat er dus geen bezorger is.

Is dat nou zo moeilijk? Lijkt me niet!

Kijk ook is op mijn speciale Facebook pagina "[Weer geen PZC](https://www.facebook.com/weergeenpzc)"